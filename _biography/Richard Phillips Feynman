## Σύντομη βιβλιογραφία για τον Richard Phillips Feynman
Ο Richard Phillips Feynman (Νέα Υόρκη, 11 Μαΐου 1918-Λος Άντζελες, 15 Φεβρουαρίου 1988), 
ήταν Αμερικάνος φυσικός, ένας από τους σημαντικότερους θεωρητικούς φυσικούς, ο οποίος
τιμήθηκε και με το Βραβείο Νόμπελ Φυσικής για την δουλειά του στην Κβαντική Μηχανική, 
ειδικά για την συμβολή του στην ανάπτυξη της κβαντικής ηλεκτροδυναμικής. 
Άλλες σημαντικές συνεισφορές του, μεταξύ άλλων,
είναι η πρόβλεψη της ύπαρξης των κουάρκς και η εξήγηση της υπερρευστότητας του υγρού ήλιου. 

Γεννήθηκε 11 Μαΐου 1918 στο Φαρ Ρόκαγουεϊ, ένα προάστιο της Νέας Υόρκης, από γονείς
μικρής σχετικά μόρφωσης, και μεγαλωμένος μέσα σε μία περίοδο οικονομικού κραχ,
ο Φάινμαν καλλιέργησε από πολύ νωρίς τα επιστημονικά του ενδιαφέροντα. 
Σε ηλικία μόλις 13 ετών δούλευε επισκευάζοντας ραδιόφωνα και στα 16 του είχε ήδη 
ανακαλύψει τον διαφορικό και τον ολοκληρωτικό λογισμό. Στον τελευταίο του χρόνο
στο σχολείο κέρδισε και το πρωτάθλημα μαθηματικών “Putnam Competition” της Νέας Υόρκης 
με μεγάλη διαφορά.  

Παρ’ ότι δεν τον δέχτηκαν στο Πανεπιστήμιο Κολούμπια, φοίτησε στο MIT από όπου και
πήρε το πρώτο του πτυχίο στη φυσική και τα μαθηματικά. Τη διδακτορική διατριβή του
την έκανε στο Πανεπιστήμιο Πρίνστον. Λίγο πριν το πέρας των σπουδών του, προτάθηκε
να συμμετάσχει στο Σχέδιο Μανχάταν-την προσπάθεια κατασκευής, δηλαδή, της πρώτης 
ατομικής βόμβας- που διεξαγόταν στο Λος Άλαμος. Εκεί συνεργάστηκε με εξέχοντες 
φυσικούς της εποχής, όπως ο Οπενχάιμερ, ο Τέλλερ και ο Χανς Μπέτε. Μετά το τέλος
του πολέμου και την ολοκλήρωση των σπουδών του, δέχτηκε πρόταση να συνεργαστεί
στο Πρίνστον, την οποία όμως απέρριψε, καθώς προτίμησε να ακολουθήσει τον Χανς
Μπέτε στο Πανεπιστήμιο Κορνέλ. Ύστερα συνέχισε στο Καλτέκ (California Institute
of Technology), όπου και παρέμεινε μέχρι το τέλος της σταδιοδρομίας του. 
